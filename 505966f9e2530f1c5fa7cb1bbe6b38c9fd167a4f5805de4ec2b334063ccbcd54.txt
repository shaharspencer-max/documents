    פרסום טיוטת חקיקת משנה להערות הציבור                         פרסום טיוטת חקיקת משנה להערות הציבורשלום רב,משרד החקלאות ופיתוח הכפר מפרסם את טיוטת תקנות הגנת הצומח (קיום הוראות תווית אריזה) (הוראת שעה), התשפ"ו-2025תקציר:תקנות הגנת הצומח (הסדר יבוא ומכירה של תכשירים כימיים), התשנ"ה-1994 (להלן – תקנות התכשירים) מסדירות את דרך רישומם של תכשירי הדברה לצמחים. בין היתר, תקנה 5 לתקנות התכשירים קובעת את תוכן תווית האריזה של תכשיר, הכולל את הגידולים שלהם הוא מיועד. עוד קובעות תקנות התכשירים כי אין למכור תכשיר שאין לו תעודת רישום בת תוקף ואין למכור תכשיר אלא אם תווית האריזה שאושרה לאותו תכשיר מצורפת לו. נוסף על תקנות התכשירים, הותקנו תקנות הגנת הצומח (קיום הוראות תווית אריזה), התשל"ז-1977 (להלן – תקנות התווית). תקנות התווית משלימות את הסדר הייבוא והמכירה שבתקנות התכשירים, וקובעות כי אין לעשות שימוש בתכשיר הדברה בעל תעודת רישום, אלא לגבי נגעים וגידולים ובהתאם להוראות השימוש המפורטות בתווית האריזה שאושרה לפי תקנות התכשירים. בשנים האחרונות הולך וגובר השימוש הרפואי בקנביס במדינות רבות בעולם ובכללן ישראל. קנביס הינו "סם מסוכן" כהגדרתו בפקודת הסמים המסוכנים [נוסח חדש], התשל"ג-1973, אולם קיימים שימושים רפואיים לגיטימיים בקנביס. הסדרת תחום זה באחריות משרד הבריאות. נכון למועד זה, לא קיימים בישראל תכשירי הדברה עם התוויה לשימוש בגידול קנביס למטרות רפואיות. עם זאת, לעמדת גורמי המקצוע במשרד הבריאות, על אף היעדרם של תכשירי הדברה המותווים כדין לשימוש בגידול קנביס רפואי, חיוני כי ייעשה שימוש בחומרי הדברה בגידולים אלה. זאת, בין היתר, על מנת לספק לצרכנים קנביס רפואי הנקי מזיהומים בקטריאליים ומגורמי סיכון אחרים. בשנת 2018 נקבע בתקנות התווית חריג הנוגע לשימוש בחומרי הדברה המשמשים בגידול קנביס המיועד לשימוש רפואי. ההחרגה נעשתה במסגרת הוראת שעה לשלוש שנים, והיא הוארכה לשלוש שנים נוספות. הוראת השעה נועדה  לאפשר פרק זמן מספיק לתהליכי הערכה וניסוי במשרד החקלאות, לצורך בחינת תכשירי הדברה רלוונטיים והתאמתם לשימוש בגידול קנביס, ובמקביל לאפשר לחברות הרלוונטיות לפנות לשירותים להגנת הצומח ולביקורת, על מנת להתחיל בתהליך של רישום התכשיר המתאים להתוויה לקנביס. במהלך התקופה שחלפה, התמקדו בשירותים להגנת הצומח ולביקורת בעריכת מחקר מקיף, שקידם מאד את ההבנה באילו תכשירי הדברה ניתן להשתמש בקנביס רפואי, אשר ייעמדו בדרישות של היק"ר. על אף השלמת המחקר, החברות הרלוונטיות, שהן בעלות הרישום של אותם תכשירי הדברה, לא הגישו בקשות לרשום את תכשירי ההדברה המתאימים להתוויה לקנביס. אי לכך, לאחרונה הופץ קול קורא לחברות חומרי הדברה, לפעול לרישום התכשירים המתאימים. נוכח האמור לעיל, מוצע לתקן את תקנות התווית, ולהחריג מן האיסור הקבוע בהן לעניין שימוש בתכשיר הדברה את גידול הקנביס הרפואי למשך שנתיים נוספות. בפרק זמן זה יתאפשר לחברות הרלוונטיות להגיש בקשות לרישום התכשירים המתאימים לשימוש בקנביס. במקביל, ובשל חוסר ההיענות לרישום, והחשש כי בשל חוסר כדאיות כלכלית גם לא יוגשו בעתיד פניות לרישום כאמור, בוחנים בימים אלו בשירותים להגנת הצומח ולביקורת פתרונות קבע אחרים, אשר יאפשרו שימוש מותאם בחומרי הדברה לקנביס, וזאת מבלי לעבור על הוראות הדין.  נודה על קבלת הערותיכם עד ליום ח בכסלו, התשפ"ו 28/11/2025 בשעה 23:59.בכבוד רב,אפרת ורדסגנית בכירה ליועץ המשפטי, משרד החקלאות ופיתוח הכפרלעיון בפרסום והעברת הערות  לצפיה בקובץ טיוטת חקיקת משנה  לצפיה בקובץ ria            לשינויי העדפות הדיוור   להסרה מרשימת הדיוור             