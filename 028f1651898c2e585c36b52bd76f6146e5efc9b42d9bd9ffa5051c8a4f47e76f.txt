    פרסום טיוטת חקיקת משנה להערות הציבור                         פרסום טיוטת חקיקת משנה להערות הציבורשלום רב,משרד האוצר מפרסם את טיוטת תקנות מס הכנסה (הטבות למשקיעים בניירות ערך או נכסים פיננסיים), התשפ"ו-2025תקציר:דוח תרומות ענף ההייטק להכנסות המדינה שפורסם על ידי אגף הכלכלן הראשי במשרד האוצר והרשות הלאומית לחדשנות טכנולוגית בשנת 2024, מצביע על כך שענף הטכנולוגיה העילית (הייטק) הוא אחד הענפים המרכזיים במשק. כך, הענף היה אחראי על 20% מהתוצר בשנת 2023, 53% מהייצוא ועל כ-36% מתשלומי מס הכנסה משכר. בנוסף, ענף זה היה אחראי לכ-40% מהצמיחה בתוצר המדינה בשנים 2018-2023. כמו כן, ענף ההייטק בישראל הוא תחרותי בקנה מידה עולמי: בשנת 2021 שיעור ההוצאה הלאומית למחקר ופיתוח כאחוז מהתמ״ג עמד על 5.6% המהווים כ-88 מיליארד שקלים. מדובר בשיעור ההוצאה הלאומית למחקר ופיתוח הגבוה ביותר מבין מדינות ה-OECD. לאור תמורות בשווקים ואתגרים גלובליים ובהם משבר הקורונה ומלחמת רוסיה-אוקראינה שהובילו ללחצים אינפלציוניים ועלייה בריבית חסרת הסיכון, לצד תמורות בשוק המקומי, החל מהמחצית השנייה של שנת 2022 ולאחר שנת שיא בהייטק העולמי בשנת 2021, ענף ההייטק חווה ירידה משמעותית בהשקעות הון סיכון בחברות הייטק עד לשפל של כשבעה מיליארד דולר בשנת 2023 (בדומה לרמות הגיוס של השנים 2018-2019). בשנת 2024, צוות משרדי הכולל נציגים מרשות המסים, אגף התקציבים ואגף הכלכלן הראשי במשרד האוצר, בשיתוף רשות החדשנות, נפגש עם בכירי תעשיית ההייטק, במסגרת שולחנות עגולים שנערכו עימם, במטרה לגבש חבילה של צעדי מיסוי שנועדו לשפר את הסביבה העסקית עבור חברות ומשקיעי הייטק, וכך להגדיל את ההשקעות בתעשייה ואת צמיחת האקוסיסטם. במסגרת השולחנות העגולים עלה כי לעמדת נציגי המגזר העסקי הוודאות המיסויית בישראל היא נמוכה, ומרתיעה חברות ומשקיעים רבים. בעקבות השולחנות העגולים, נכללו במסגרת הצעת חוק התכנית הכלכלית (תיקוני חקיקה ליישום המדיניות הכלכלית לשנת התקציב 2025), התשפ"ה-2024 (להלן – הצעת החוק), בסימנים א' ו-ב' בפרק ג מספר תיקונים בפקודת מס הכנסה (להלן – פקודת מס הכנסה או הפקודה) ובחוק מס ערך מוסף, התשכ"ו-1975 (להלן – חוק מס ערך מוסף), שמטרתם לשפר את הסביבה העסקית עבור חברות ומשקיעי הייטק, להגדיל את ההשקעות בתעשייה, ולהביא להגדלת הוודאות המיסויית בפעילות בתחום זה בישראל וזאת לנוכח החשיבות שרואה הממשלה בשימור היתרון התחרותי והאטרקטיביות להשקעות בענף ההייטק, צמיחת חברות ישראליות, והרחבת פעילותן של חברות רב-לאומיות, ומתוך רצון להאיץ את ענף ההייטק לקראת היום שאחרי מלחמת חרבות ברזל.מטרת העל בצעדים שהוצעו בהצעת החוק, הייתה לסייע בחיזוק הסביבה העסקית בישראל, ובפרט, בדיני המס החלים בה. לפיכך, הצעדים ממוקדים ביצירת משטר מס אטרקטיבי לחברות ולמשקיעים בתעשיית ההייטק, בעיקר על ידי הגדלת הוודאות המיסויית שנובעת מפעילותם בישראל. זאת, מתוך ההבנה כי ככל שדיני המס בישראל יהיו אטרקטיביים, ודאיים ויציבים, חברות ומשקיעים ישגשגו ויגדילו את תעשיית ההייטק בישראל.סימן ב' האמור, שכלל מספר תיקונים בנוגע להטבות מס החלות בעת ביצוע שינויי מבנה, עבר בכנסת בשלוש קריאות, ונכלל בנוסח הסופי של החוק להשגת יעדי התקציב וליישום המדיניות הכלכלית לשנת התקציב 2025 (תיקוני חקיקה), התשפ"ה-2025. סימן א' לעומת זאת, שכלל מתן הסמכה לשר האוצר, באישור וועדת הכספים של הכנסת, לקבוע בתקנות, הטבות במס להשקעות בחברות ישראליות ודרך קרנות השקעה ישראליות, פוצל מהצעת החוק, וטרם נידון בכנסת. עם זאת, הצפי הוא שההצעה תידון ותקודם בהמשך. לקראת הדיונים שיתקדמו, ובכדי לקדם את התהליך במהירות האפשרית, מוצעת כעת טיוטת תקנות מכוח סעיפים 1 עד 4 בהצעת החוק, אשר בהם הוצע להסמיך את שר האוצר, באישור ועדת הכספים של הכנסת, לקבוע את ההטבות במס הכנסה. בטיוטת התקנות מוגדרות ההשקעות וקרנות ההשקעה אשר יזכו את המשקיעים להטבות במס הכנסה. בהקשר זה, יצוין, שקרנות ההשקעה שהצעת החוק נועדה להיטיב עמן, לא משקיעות אך ורק בתחומי תעשיית עתירת הידע, אלא גם בחברות מסורתיות ואף מבצעת השקעות מישראל בחברות מחוץ לישראל. כפי שהובהר בדברי ההסבר להצעת החוק, קרנות השקעה (להלן – קרנות, קרנות השקעה או שותפויות השקעה) הן גופים עסקיים שאינם נסחרים, המשקיעים בהשקעות מסוכנות תוך שימוש במיומנויות ייחודיות ומאורגנות לצורך איתור השקעות שבהן התשואה למשקיעים צפויה להיות גדולה, ובמקרים רבים שותפויות ההשקעה משתתפות בניהול אקטיבי של השקעות אלה בהתבסס על אסטרטגיית יציאה, ממועד ההשקעה ועד למימוש. בשל האמור, על פי הדין הישראלי יש לראות בפעילות הקרן כניהול עסק שעניינו רכישת ניירות ערך, אשר ההכנסה הנובעת ממנו ממוסה כהכנסה עסקית לפי סעיף 2(1) לפקודה. הכנסות שותפות ההשקעה המיוחסות לשותפים בה מוגדרות גם הן כהכנסות עסקיות של כלל השותפים. זאת משום שהסיווג בין הכנסה עסקית להכנסה אחרת וקביעת מקור ההכנסה נעשה ברמת השותפות ומחייב את השותפים כולם, ללא קשר למידת מעורבותם בפעילות השותפות.מצב משפטי זה, מייצר מספר חסמים להשקעה אשר הוצע להסדיר בהצעת החוק. על כן, נקבעו סעיפי ההסמכה בסעיפים שונים בפקודת מס הכנסה להתקנת תקנות על ידי שר האוצר, באישור ועדת הכספים של הכנסת. לפי ההצעה שמונחת על שולחן הכנסת, סעיף 16א יתוקן כך שיסמיך את שר האוצר, לקבוע בתקנות תנאים למתן פטור או הנחה ממס לתושבים שאינם תושבי ישראל, על הכנסות מהשקעות בניירות ערך או נכסים פיננסיים; סעיף 63 יתוקן כדי להסמיך את השר לקבוע תנאים שלפיהם הכנסה של שותף משותפות מניירות ערך תסווג כהכנסה פסיבית או רווח הון; סעיף 97 יתוקן כדי להסמיך את השר לקבוע תנאים לתחולת הוראות מס על רווח הון של תושב חוץ ממפעל קבע בישראל; ומוצע להוסיף סעיף 125ג1 שיסמיך את השר לקבוע תנאים למיסוי בשיעור מופחת של 32% על דמי הצלחה של שותף יחיד תושב ישראל. כמו כן, נקבעו השיקולים שעל השר לשקול בעניין זה. על אף שלפי הצעת החוק ההסמכה נקבעה בסעיפים שונים, ומכיוון שמדובר על סט כולל של הטבות במס הכנסה למשקיעים, מוצע לקבוע את כל ההטבות בתקנות המוצעות אשר ייקראו תקנות מס הכנסה (הטבות למשקיעים בניירות ערך או נכסים פיננסיים), התשפ"ה-2025. המבנה הכללי של התקנות הוא כדלהלן. בפרק א' מוצעים הגדרות וכללי פרשנות שישמשו בהמשך התקנות.בפרק ב' מוצעות הטבות ממימוש של נייר ערך בתנאים מסוימים. ההטבות יינתנו במכירת נייר הערך, ובין אם ההכנסה מהמכירה ממוסה כרווח הון לפי חלק ה לפקודה או כהכנסה פירותית לפי חלק ב לפקודה.בפרק ג' מוצעות הטבות נוספות להשקעה באמצעות קרנות השקעות פרטיות מוטבות. ההטבות הנוספות כוללות הטבות במשיכת דיבידנד או קבלת ריבית, וכן הטבות נוספות למי שהוא עובד או נושא משרה בקרן.בפרק ד' כלולות חובות דיווח כלליות אשר יחולו על שותפות כתנאי לקבלת ההטבות.פרק ה' קובע את הוראות התחילה והתחולה, ומוצעות בו גם הוראות מעבר לעניין השקעות שבוצעו טרם הכניסה לתוקף של התקנות.יצוין, ייתכן שההטבות המפורטות בטיוטת התקנות אינן תואמות במדויק את סעיפי ההסמכה בהצעת החוק. במהלך המשך הליכי החקיקה, הצעת החוק תתוקן כדי להבטיח התאמה מלאה בין שני המסמכים. כך לדוגמה, מוצע בתקנות אלה ששיעור המס המוטב על דמי הצלחה לא יעלה על 27%, וזאת חלף שיעור מס של 32% כפי שמוצע בנוסח המקורי של הצעת החוק.בנוסף, ובהמשך לכך, במסגרת הדיונים עם גורמים בתעשיית קרנות הגידור העולמית עלה כי תיתכנה תועלות בהגדלת פעילות קרנות הגידור בישראל ומנהלי קרנות גידור העונות על תנאי "קרן השקעות פרטית מוטבת" כפי שיתואר להלן. שוק קרנות הגידור העולמי מוערך בכ-5 טריליון דולר, בעוד שפעילות השוק בישראל מהווה רק נתח קטן של פחות מ-1% משוק זה ומוערך בכ-20 מיליארד דולר. הפער האמור, בצירוף עם העובדה שלשחקנים עולמיים משמעותיים בענף ישנה זיקה חזקה לישראל, מהווים פוטנציאל להגדלת פעילות זו בישראל ויצירת סביבת פעילות (אקוסיסטם) פיננסית מתקדמת של השקעות, מנהלי השקעות ומשקיעים עם מומחיות בתחום. להגדלת התחום בישראל עשויות להיות תועלות נוספות, כגון: הגדלת ההון הזמין להשקעות בחברות ופעילות בישראל, הגדלת התעסוקה בפריון גבוה, הגדלת נפח המסחר בבורסה בישראל ומשיכה מחו"ל של פעילות ונוכחות פיננסית משמעותית של ניהול הקרנות לישראל. לאור זאת, הוחלט כי במסגרת התקנות יינתנו גם הטבות לעידוד פעילות מנהלי קרנות הגידור בישראל וזאת במקביל למתן ודאות למשקיעים בקרנות לגבי אופי הסדר המס שיחול על רווחיהם. לבסוף, יצוין, שבדומה לאמור לגבי מס הכנסה, גם החבות במס ערך מוסף עלולה לייצר חסמים בפני פעילות של שותפויות השקעה בישראל. בשל האמור, בסעיף 5 להצעת החוק הוצעו גם תיקונים בחוק מס ערך מוסף אשר נועדו לעודד השקעות בשותפויות השקעה בישראל. גם בסעיף זה הוצע להוסיף סעיף הסמכה לשר לקבוע בתקנות הטבות במס ערך מוסף. מתוכנן שטיוטת תקנות מכוח הסעיף האמור תפורסם גם כן להערות הציבור בתקופה הקרובה. הצעדים המוצעים צפויים להביא לאבדן הכנסות של כ-460 מיליון שקלים חדשים בכל אחת מהשנים 2026 עד 2029, כשרובה המוחלט של העלות, גם בשנים שלאחר מכן, הוא בשל הקלה במיסוי השותפים תושבי ישראל המנהלים קרנות גידור. בשלב זה אין מקור תקציבי למימון העלות התקציבית הגלומה בתקנות, ואיתור מקור תקציבי כאמור ייעשה לפני התקנתן וכתנאי לפרסום התקנות. נודה על קבלת הערותיכם עד ליום ג בכסלו, התשפ"ו 23/11/2025 בשעה 23:59.בכבוד רב,דודי קופליועץ משפטי, משרד האוצרלעיון בפרסום והעברת הערות  לצפיה בקובץ טיוטת חקיקת משנה            לשינויי העדפות הדיוור   להסרה מרשימת הדיוור             