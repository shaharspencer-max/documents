    פרסום תזכיר חוק להערות הציבור                         פרסום תזכיר חוק להערות הציבורשלום רב,משרד התקשורת מפרסם את תזכיר חוק הפצת שידורים באמצעות תחנות שידור ספרתיות (תיקון מס' 8 – הוראת שעה), התשפ"ו-2025תקציר:חוק הפצת שידורים באמצעות תחנות שידור ספרתיות, התשע"ב-2012 (להלן - חוק הפצת שידורים), נועד להסדיר הפצה קרקעית של שידורי טלוויזיה ורדיו באמצעות תחנות שידור אלחוטיות בשיטה הספרתית (דיגיטלית) בחינם לציבור. הפצה זו נעשית כיום באמצעות מערך "עידן פלוס" (להלן – המערך). חוק זה מסדיר רכיבים שונים כגון: זהות הגורם שיפעיל את מערך ההפצה וכן אפשרות להפעלה בידי גורם מפעיל פרטי לאחר הליך הפרטה, זהות המשדרים ששידוריהם יופצו על גבי המערך, הסדרי התשלום והמימון בעד הפעלת המערך ועוד. מערך עידן פלוס הוא מערך שידור ערוצי טלוויזיה ורדיו דיגיטלי קרקעי (DTT) בישראל. קליטת השידורים המופצים על גבי המערך מצריכה אנטנה וממיר דיגיטלי, או מקלט טלוויזיה המותאם לשיטת השידור הדיגיטלית. הסדרת הפצת השידורים שעוגנה בחוק קבעה משטר של משק כספים סגור, כך שמימון הפצת השידורים יחול על גופים אשר יעשו שימוש במערך ההפצה לצורך הפצת שידורים. ליבת הסדר המימון להפעלת המערך נקבעה באופן המגלם את מבנה העלויות של המערך, אשר מבוסס בעיקרו על עלות קבועה ואינו נגזר במישרין ממספר הערוצים המופצים במערך בפועל. מערך הפצת השידורים מורכב מכמה מרבבים (Multiplexers) אשר כל אחד מהם מאגד כמה ערוצי טלוויזיה המשודרים על גבי אפיק תדר אחד, ובכך גדל מספר הערוצים אשר מופצים בחינם לציבור. עלות הפעלה של מרבב אינה תלויה במספר הערוצים המופצים על גביו. מבחינה נורמטיבית נקבע כי העלות תחולק לפי השימוש בפועל של הערוצים השונים. כך נקבע, כי כל גוף משדר ששידוריו מופצים על גבי המרבב ישלם את העלות הישירה המיוחסת להפצתו, ואם נותרה קיבולת הפצה לא מנוצלת, נקבע כי החובה לשלם בעבורה תחול על גופים ציבוריים שמפיצים שידורים באמצעות המערך: תאגיד השידור הישראלי והכנסת בעד שידורי ערוץ הכנסת )להלן - המשדרים הציבוריים). הסדר התשלום האמור נקבע בסעיף 9(ב) לחוק הפצת שידורים. עוד נקבע בחוק הפצת שידורים כי על ערוצים בעלי רישיון לשידורי טלוויזיה חלה חובה להיות מופצים במערך, ולפיכך הם חייבים בתשלום בעבור השידורים המופצים, ואולם בשל העלות הגבוהה יחסית להפצה של ערוצים במערך, ערוצים בעלי רישיון זעיר וזעיר ייעודי כהגדרתם בסעיף 71ו לחוק הרשות השנייה לטלוויזיה ורדיו, התש"ן-1990 (להלן - ערוצים זעירים; חוק הרשות השנייה), רשאים להיות מופצים במערך אם יבקשו זאת ובכפוף לתשלום, אך הם אינם מחויבים בכך.ביום ד' באב התשפ"ד (8 באוגוסט 2024) תוקן חוק הפצת שידורים באמצעות חוק הפצת שידורים באמצעות תחנות שידור ספרתיות (תיקון מס' 7 - הוראת שעה), התשפ"ד-2024 (להלן - הוראת השעה). במסגרת הוראת השעה נקבע כי כל ערוצי הטלוויזיה המסחריים הפועלים בישראל מכוח רישיון לפי חוק הרשות השנייה לטלוויזיה ורדיו, התש"ן-1990, הן בעלי הרישיונות הוותיקים, הן הערוצים הזעירים וכן בעלי זיכיון שידורי רדיו (להלן ביחד - המשדרים המסחריים), יופצו על גבי המערך בטכנולוגיית חדות רגילה (Standard-Definition - SD) ולא יצטרכו לשלם כלל בעבור ההפצה. חלף זאת, נקבע כי מימון הפעלת המערך בתקופת הוראת השעה יגיע בעיקרו מהמשדרים הציבוריים ובמידה מוגבלת מאוצר המדינה. עוד קודם הוראת השעה עיקר נטל מימון המערך הושת על המשדרים הציבוריים. לפי המצב שקדם להוראת השעה, עלייתם של ערוצים נוספים למערך הייתה אמורה לצמצם את הקיבולת הפנויה שהמשדרים הציבוריים נדרשים לממן, ובהתאם - לצמצם את סך ההוצאה הנדרש מצידם בקשר למערך.הסדר זה נקבע כהוראת שעה עד יום ב' בשבט התשפ"ה (31 בינואר 2025) והוארך עד ליום י"ט בסיון התשפ"ה (15 ביוני 2025) במסגרת חוק הפצת שידורים באמצעות תחנות שידור ספרתיות (תיקון מס' 7 – הוראת שעה) (תיקון), התשפ"ה-2025. ביום ו' באב התשפ"ה (31 ביולי 2025) פרסם משרד התקשורת את תזכיר חוק הפצת שידורים באמצעות תחנות שידור ספרתיות (תיקון מס' 7 – הוראת שעה) (תיקון מס' 2), התשפ"ה-2025 (להלן – התזכיר להארכת הוראת השעה) שנועד להאריך את הוראת השעה פעם נוספת ומצוי בימים אלה בשלבי גיבוש מתקדמים לקראת חקיקתו. במקביל לתזכיר להארכת הוראת השעה– מוצע בתזכיר זה לעגן הסדר לטווח הארוך יותר שיעוגן בעתיד גם באמצעות חוק התקשורת (שידורים), התשפ"ו-2025 (להלן – חוק השידורים). עם זאת, מוצע לעגן הסדר זה כהוראת שעה באופן שיחייב בחינה מחודשת שלה בהתאם להתקדמות חוק השידורים.  נודה על קבלת הערותיכם עד ליום כ"ח בחשוון, התשפ"ו 19/11/2025 בשעה 23:59.בכבוד רב,ברוריה מנדלסוןהיועצת המשפטית, משרד התקשורתלעיון בפרסום והעברת הערות  לצפיה בקובץ תזכיר חוק הפצת שידורים באמצעות תחנות שידור ספרתיות (תיקון מס' 8 – הוראת שעה), התשפ"ו-2025            לשינויי העדפות הדיוור   להסרה מרשימת הדיוור             