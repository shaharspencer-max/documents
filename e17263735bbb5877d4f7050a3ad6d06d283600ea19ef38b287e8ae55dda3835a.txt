    פרסום תזכיר חוק להערות הציבור                         פרסום תזכיר חוק להערות הציבורשלום רב,משרד הפנים מפרסם את תזכיר חוק הכניסה לישראל (תיקון מס'...)(סמכות פיקוח כלפי מגישי בקשה להסדרת מעמד מכוח קשר זוגי), התשפ"ה-2025תקציר:מטרת הצעת חוק הכניסה לישראל, התשפ"ה – 2025 (להלן – "הצעת החוק"), היא לעגן סמכויות פיקוח לפקחים ברשות האוכלוסין וההגירה כלפי מגישי בקשה להסדרת מעמד מכוח קשר זוגי.מכח הוראות חוק האזרחות, תשי"ב – 1952 (להלן – "חוק האזרחות") וחוק הכניסה לישראל, תשי"ב – 1952 (להלן – "חוק הכניסה לישראל") יכול אזרח ישראלי או בעל רישיון לישיבת קבע לבקש את הסדרת מעמדו בישראל של בן זוגו הזר, מכוח נישואים או מכוח קשר של ידועים בציבור. סמכות שר הפנים לפי חוקים אלה הינה רחבה. עם זאת, חוקים אלה לא מקנים סמכות לשר הפנים, או למי מטעמו, לבקש מכל אדם הנוגע בדבר למסור מידע או מסמכים, לתשאל צדדים שלישיים, להיכנס לדירת המגורים או לקיים בירורים שונים ולאסוף מידע רלוונטי לצורך בחינת כנות הקשר בין בני הזוג ומרכז חיים משותף תחת קורת גג אחת, וזאת במקרים המתאימים. הסדרת מעמדו של בן זוג זר של אזרח ישראלי, בהתאם להוראות סעיף 7 לחוק האזרחות ומכוח חוק הכניסה לישראל נועדה לאפשר קיום התא המשפחתי של האזרח הישראלי או בעל הרישיון לישיבת קבע יחד עם בן הזוג הזר שלו, בישראל. הקריטריונים להפעלת שיקול הדעת של שר הפנים להפעלת סמכותו מעוגנים כיום בנוהלי רשות האוכלוסין וההגירה על פי מתווה המכונה  "ההליך המדורג", במסגרתו, מידי שנה, נבחנים בעיקרו של דבר כנות קשר הזוגי והימשכותו, קיומו של קשר זוגי בלעדי וייחודי ומרכז חיים משותף תחת קורת גג אחת בישראל; בנוסף לאורך ההליך המדורג, נבדקת קיומה של מניעה ביטחונית או פלילית למתן מעמד בישראל, כאשר בסיום תקופת ההליך המדורג ובכפוף לעמידה בתנאים הקבועים בנהלי רשות האוכלוסין וההגירה, בן הזוג הזר יכול לקבל מעמד קבוע בישראל (אזרחות ישראלית או תושבות קבע לפי העניין). התיקון המוצע נועד להעניק לפקחים סמכויות פיקוח, שיאפשרו להם לערוך את הבירורים הנדרשים לצורך בחינה של כנות הקשר הזוגי בין האזרח הזר עם אזרח ישראלי או תושב קבע, לרבות ניהול משק בית משותף וחיים משותפים תחת קורת גג אחת ובחינה האם מרכז חייהם בישראל והאם מדובר בניהול קשר זוגי בלעדי וייחודי, גם כאשר הם נמצאים בתוך ההליך המדורג. הכלים הקיימים כיום לעובדי רשות האוכלוסין וההגירה מאוד מוגבלים לצורך תפקידם, כגון: ראיונות, בדיקת מסמכים, זימון ממליצים, בירורים טלפוניים, והסתמכות על מידע מרשויות אחרות. אלו לרוב אינם מספקים כדי לבחון את כנות הקשר הזוגי עליו מצהירים המבקשים וכי מרכז חייהם בישראל. כתוצאה מכך, שר הפנים נאלץ לבחון בקשות לקבלת מעמד על בסיס מידע עובדתי הלוקה בחסר. לאור היקפן הרחב של בקשות לקבלת מעמד מכוח נישואין או זוגיות עם אזרח או תושב ישראלי, בחלקן נמצא כי הן פיקטיביות, כאשר בסוף ההליך בן הזוג הזר מקבל מעמד קבוע בישראל, אזרחות ישראלית – "אם כל המעמדות" או רישיון לישיבת קבע בישראל, יש צורך בהסדרת סמכויות מפורשות בחקיקה לצורך בחינת הבקשות. יודגש, מתן מעמד בישראל אינו עניין של מה בכך, בהיותו מעניק זכויות ויוצר סטאטוס.הצורך בסמכויות המוצעות בתזכיר זה אף עלה בפסקי דין שונים, לעניין זה ראו;  עמ"נ 22452-09-22 עמיר שגב ואח' נגד רשות האוכלוסין וההגירה; עת"מ 1876-08-11 נמוב סנז'נה ואח' נ' משרד הפנים. נודה על קבלת הערותיכם עד ליום כ"ח בתשרי, התשפ"ו 20/10/2025 בשעה 23:59.בכבוד רב,יהודה זמרתהיועץ המשפטי, משרד הפניםלעיון בפרסום והעברת הערות  לצפיה בקובץ תזכיר חוק הכניסה לישראל (תיקון מס'...)(סמכות פיקוח כלפי מגישי בקשה להסדרת מעמד מכוח קשר זוגי), התשפ"ה-2025  לצפיה בקובץ ria            לשינויי העדפות הדיוור   להסרה מרשימת הדיוור             