    פרסום תזכיר חוק להערות הציבור                         פרסום תזכיר חוק להערות הציבורשלום רב,משרד הבריאות מפרסם את תזכיר חוק לתיקון פקודת הרופאים (תיקון מס' ...) התשפ"ו-2025תקציר:לימודי הרפואה בישראל ארכו עד לאחרונה 7 שנות לימודים, כשמתוכן השנה השביעית היתה שנת הסטאז' "עבודה מעשית" שנדרשה מכל תלמיד רפואה בישראל, על מנת לקבל רישיון לעסוק ברפואה. בתום תקופת הסטאז' זכאי אזרח ישראלי (או בעל רישיון לישיבת קבע בישראל) שהוא בעל ידע בסיסי בעברית והוא אדם הגון ובעל השכלה רפואית מוכרת על ידי משרד הבריאות לקבל רישיון מטעם מדינת ישראל ולהיות מוכר בה כרופא מוסמך הרשאי לעסוק ברפואה בישראל כרופא עצמאי ולספק טיפול למטופליו בהתאם להכשרתו וללא השגחה על כל המשתמע מכך בהתאם לפקודת הרופאים (נוסח חדש) תש"ל-1976.  סעיף 4 לפקודת הרופאים  [נוסח חדש], תשל"ז- 1976 מפרט את הדרישות לקבלת רישיון ברפואה ואינו כולל את דרישת הסטאז'. הדרישה לסטאז' אוזכרה עד היום בפקודה בדרך של הכרה בלימודים, לפי סעיף 4(ב) לפקודה התייחסה רק למי שלמד בחו"ל. לימודי הרפואה בישראל לא התייחסו לסטאז', שכן הסטאז' היה חלק מהלימודים, בעוד שההכרה בלימודי תלמידי מוסדות בחו"ל חייבה את הבוגר לסיים תקופת סטאז' "שהמנהל הכיר במשכה"   ביום 21 בנובמבר 2023 המועצה להשכלה גבוהה אימצה את המלצת ועדת המשנה לפארה רפואי בעניין הוצאת שנת הסטאז' מהדרישות האקדמיות למתן תואר דוקטור וקבעה כי הוא יוענק עם השלמת הדרישות האקדמיות בתום הלימודים, כך ששנת הסטאז' אינה עוד חלק מהדרישות האקדמיות למתן תואר M.D ברפואה, בדומה לנהוג במדינות ארצות העולם להעניק את התואר דוקטור ברפואה (M.D) עם סיום הדרישות האקדמיות בסיום הלימודים האקדמיים ולא לכלול את שנת הסטאז' כחלק מהלימודים.  משמעותה האופרטיבית של ההחלטה  היא כי ניהול הסטאז' מועבר הלכה למעשה למשרד הבריאות,  ובעקבות החלטת המל"ג נערכה עבודת מטה בהובלת המשרד שעסקה ברפורמה במתכונת הסטאז'. הרפורמה נערכה, בין היתר, על רקע תחזית לגידול חד במספר הסטאז'רים בוגרי מוסדות מחו"ל שנפסלו במסגרת "רפורמת יציב", והצורך לתת מענה תשתיתי לבתי החולים, והיא עסקה בחינוך רפואי, מבנה הסטאז' הערכה ושיפור. הרפורמה שנבחרה מבוססת על המלצות שנדונו בארבע ועדות מקצועיות, שדנו במתכונת הסטאז' בשנים האחרונות, כמו גם על החלטת ממשלה מאוקטובר 2024, אשר קבעה כי יש לגבש מודל סטאז' חדש שיגשר בין הלימודים האקדמיים לעבודה הקלינית בפועל. שלב א' ביישום הרפורמה נכנס לתוקף בחודש אוגוסט 2025 והוא כולל את קיצור תקופת הסטאז' מ-12 ל-9 חודשים, ושינויים מבניים בסבבים שבין המחלקות (למשל, קיצור הסבבים בכירורגיה ובילדים, ביטול חודש החופש המרוכז והפיכת החודש בטיפול נמרץ ובהרדמה לחודש "סלקטיבי"). שינויים אלו יוסדרו בתקנות אשר תותקנה מכח סמכויות חדשות שמתווספות לפקודה מכח הצעת חוק זו. הצעת החוק שלהלן מבקשת לתת ביטוי לחלקים ברפורמה המחייבים הקניית סמכות למשרד לניהול הסטאז' וקביעת הוראות לביצוע הסטאז', כמו קביעת משכו, סדריו ותנאיו, הוראות ביחס להערכה ומישוב הסטאז'ר במהלך הסטאז', חובת דיווח של בית החולים המעסיק את הסטאז'ר אודותיו ועוד.לצד השינוי המבני בסטאז', הרפורמה כוללת חיזוק משמעותי של מערך ההערכה והמישוב: כל סטאז'ר יוערך באופן שוטף על בסיס שאלונים ממוחשבים ושיחות משוב מובנות. נודה על קבלת הערותיכם עד ליום כ"ו בכסלו, התשפ"ו 16/12/2025 בשעה 23:59.בכבוד רב,דנה נויפלדהיועצת המשפטית, משרד הבריאותלעיון בפרסום והעברת הערות  לצפיה בקובץ תזכיר חוק לתיקון פקודת הרופאים (תיקון מס' ...) התשפ"ו-2025            לשינויי העדפות הדיוור   להסרה מרשימת הדיוור             