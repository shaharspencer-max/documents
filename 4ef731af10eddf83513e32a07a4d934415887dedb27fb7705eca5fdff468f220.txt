    פרסום תזכיר חוק להערות הציבור                         פרסום תזכיר חוק להערות הציבורשלום רב,משרד האוצר מפרסם את תזכיר חוק מערכות תשלומים (תיקון מס' )(סופיות התשלום ותיקוני חקיקה), התשפ"ו- 2026תקציר:מערכות תשלומים אמינות, יציבות ויעילות הכרחיות לתפקוד היעיל של המערכת הפיננסית, שכן הן מהוות את התשתית לביצוע של הוראות תשלום שניתנות באמצעות המערכת הפיננסית. חשיבותן זאת מקבלת ביטוי בחוק מערכות תשלומים, התשס"ח-2008 (להלן- החוק). לגבי מערכות תשלומים שפעילותן מהותית ליציבות המוניטרית והפיננסית בישראל, המוגדרות בחוק כ"מערכות מבוקרות מיועדות", חוק מערכות תשלומים קובע הוראות מיוחדות שנועדו להבטיח את יציבותן, בין היתר, על ידי מזעור החשיפה שלהן לסיכונים שונים. בכלל זאת קובע החוק הוראות המקנות ודאות משפטית ביחס לסופיות התשלום של הוראות תשלום שהתקבלו במערכות תשלומים אלה, לרבות במצבים שבהם מתנהלים הליכי חדלות פירעון או פירוק לגבי משתתף בהן. החוק נחקק בשנת 2008, בהתאם לסטנדרטים בינלאומיים ולעקרונות שהיו מקובלים בעולם באותה עת לגבי מערכות תשלומים, אשר קבעה ועדת מערכות תשלומים וסליקה (להלן- CPMI) [1] שבחסות הבנק להסדרי סליקה בינלאומיים (להלן- BIS). מאז חקיקת החוק נעשו שינויים בעקרונות שגובשו בידי ה- CPMI על רקע המהותיות של מערכות התשלומים למערכת הפיננסית וה-BIS פרסם דוח עקרונות חדש "עקרונות לתשתיות הפועלות בשוק הפיננסי" (Principles for Financial Market Infrastructure) (להלן – עקרונות ה- PFMI). הדוח קובע עשרים וארבעה עקרונות בינלאומיים שיחולו על כלל התשתיות הפיננסיות, וביניהן מערכות תשלומים (Payment Systems), שנועדו לתמוך ביציבות הפיננסית ולחזק את תשתיות הליבה הפיננסיות והשווקים הפיננסיים. עקרונות ה- PFMI מרחיבים ומחזקים את העקרונות הקודמים ומדגישים את החשיבות של ודאות משפטית מוצקה וברורה לגבי סופיות התשלום של הוראות שמתקבלות בתשתיות כאמור ותוקף הפעולות לביצוען. מטרתו העיקרית של התיקון המוצע היא התאמת החוק לשינויים שנערכו בסטנדרטים הבינלאומיים. בהתאם מוצע לשפר ולחזק את הוודאות המשפטית לגבי סופיות התשלום על פי הוראות תשלום שהתקבלו במערכת מבוקרת מיועדת ולגבי התוקף של פעולות המבוצעות במערכת כאמור, על מנת לאפשר את פעילותן התקינה ולהבטיח את פעילותה הסדירה של המערכת הפיננסית. לשם כך מוצע להרחיב ולהבהיר את התקופה שבה ניתנות הגנות למערכת מבוקרת מיועדת מפני תוצאותיהם של הליכי חדלות פירעון או פירוק שמתנהלים לגבי משתתף בה.  כמו כן מוצע לקבוע במפורש את תוקפם של הסדרים לחישוב "נטו" (netting) והסדרים לסיום מוקדם, הסדרים לקביעת שווי הוגן, הסדרים לקביעת זכויות, חיובים ודרכי התחשבנות והסדרי כשל, הן בשגרה והן כאשר מתנהלים הליכי חדלות פירעון או פירוק לגבי משתתף במערכת תשלומים מבוקרת מיועדת, שכן בהסדרים אלה נערך קיזוז של התחייבויות וזכויות של המשתתפים במערכת, וקיים חשש שבנסיבות מסוימות, ובמיוחד בהליכי חדלות פירעון או פירוק, זכות הקיזוז לא תהא ניתנת לאכיפה ולא תהיה תקפה. בנוסף מוצע להעניק תוקף ועדיפות כלפי צד שלישי לשעבוד של ניירות ערך וכספים שיוצר משתתף לטובת מערכת מבוקרת מיועדת או מפעילה בתנאים המפורטים בהצעה, אף אם השעבוד לא נרשם או לא הופקד לפי פקודת החברות או חוק המשכון; וכן לקבוע כי, בהתקיים התנאים המפורטים בהצעה, מימוש משכון לטובת מערכת מבוקרת מיועדת או מפעילה יכול שייעשה על ידי המערכת או מפעילה עצמם, בלא צו של בית משפט או של ראש ההוצאה לפועל כנדרש בהתאם להוראות חוק המשכון. זאת כדי להבטיח את השלמת הסליקה במועדה, את המשך פעילותה של המערכת גם במקרה שמשתתף לא עומד בהתחייבויותיו וכן להגביל את האפשרות שההשפעות של אי קיום התחייבויות כאמור יתפשטו למשתתפים אחרים ויערערו את יציבות מערכת התשלומים. כן מוצע להוסיף הוראות המקנות את הוודאות המשפטית לסופיות התשלום במקרים שבהם משתתף במערכת תשלומים מבוקרת מיועדת נמצא בהליכי חדלות פירעון או פירוק שננקטו מחוץ לישראל. יצוין כי הוראות כאמור קיימות בחוק ניירות ערך, התשכ"ח – 1968 לגבי מסלקות הבורסה. האשראי שרשאי בנק ישראל להעמיד למשתתפים במערכת מבוקרת מיועדת הכרחי לצורך תפעולה השוטף והרציף של המערכת. מוצע, לפיכך, להוסיף לחוק הוראה המקנה הגנה מפני תוצאותיהם של דיני חדלות פירעון או פירוק, בין במסגרת הליכים הננקטים בישראל ובין מחוץ לישראל, גם על האשראי שמעמיד בנק ישראל ועל הבטוחות שניתנות לבנק ישראל כנגד האשראי ויכולת מימושן.  עיקרי החוק המוצע לנוכח מטרות החוק המוצע, מוצע: א.   להרחיב ולהבהיר את התקופה שבה מוקנות ההגנות למערכת תשלומים מבוקרת מיועדת מפני תוצאותיהם של דיני חדלות פירעון או פירוק; ב.   להקנות ודאות משפטית לתוקפם של הסדרים לחישוב "נטו" והסדרים לסיום מוקדם, הסדרים לקביעת שווי הוגן, הסדרים לקביעת זכויות, חיובים ודרכי התחשבנות והסדרי כשל במערכת תשלומים מבוקרת מיועדת, הן בשגרה ואף בהליכי חדלות פירעון או פירוק;ג.    להקנות ודאות משפטית לסופיות התשלום גם כאשר מתנהלים הליכי חדלות פירעון או פירוק מחוץ לישראל לגבי משתתף במערכת תשלומים מבוקרת מיועדת; ד.    להקנות הגנה מפני תוצאותיהם של דיני חדלות פירעון או פירוק לאשראי שמעמיד בנק ישראל למשתתפים במערכת מבוקרת מיועדת ולבטוחות שניתנות לבנק ישראל כנגד האשראי ולאפשרות מימושן;לתקן את חוק בנק ישראל כך שההוראות המיוחדות הקבועות בו לעניין שעבוד של ניירות ערך וכספים שנוצר לטובתו ואופן מימוש השעבוד יחולו גם על שעבוד של תיקי אשראי;  וכן להקנות ודאות משפטית לגבי זכויותיו של בנק ישראל כשהוא מעמיד אשראי גם במקרים שבהם מתנהלים לגבי החייב הליכי חדלות פירעון או פירוק מחוץ לישראל  [1] Committee on Payment and Settlement Systems, Core Principles for Sytemically Important Payment Systems, 2001 נודה על קבלת הערותיכם עד ליום כ"ז באדר, התשפ"ו 16/3/2026 בשעה 23:59.בכבוד רב,דודי קופליועץ משפטי, משרד האוצרלעיון בפרסום והעברת הערות  לצפיה בקובץ תזכיר חוק מערכות תשלומים (תיקון מס' )(סופיות התשלום ותיקוני חקיקה), התשפ"ו- 2026            לשינויי העדפות הדיוור   להסרה מרשימת הדיוור             