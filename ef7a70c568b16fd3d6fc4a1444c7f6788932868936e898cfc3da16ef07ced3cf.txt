    פרסום טיוטת חקיקת משנה להערות הציבור                         פרסום טיוטת חקיקת משנה להערות הציבורשלום רב,משרד האוצר מפרסם את טיוטת צו עידוד ותמרוץ מחקר ופיתוח (מענק במקום זיכוי מס), התשפ"ו-2026תקציר:בשנים האחרונות מתרחשים שינויים במשטר המס הגלובלי, ובראשם חקיקה במדינות רבות של מס חברות מזערי בהתאם למודל פילאר 2 שמוביל ארגון ה– OECD. מס החברות המזערי צפוי להביא לשחיקה ניכרת באפקטיביות של תמריצי המס הקיימים בישראל לפי חוק לעידוד השקעות הון, התשי"ט-1959. לשינויים אלה צפויה להיות השפעה משמעותית על רמת האטרקטיביות של ישראל לחברות עתירות ידע, אשר מדינות רבות פועלות למשוך אותן לפעול בתחומן באמצעות הטבות מס מסוגים שונים. זאת, בשים לב לתרומתן המכרעת של חברות אלה לכלכלה המקומית, לפריון העבודה, להכנסות המדינה ממסים ולקידום החדשנות הטכנולוגית.
לשם שימור האטרקטיביות של מדינת ישראל לנוכח המגמות הבין-לאומיות בתחום המיסוי, מוצע בסעיף 65 להצעת חוק ההתייעלות הכלכלית (תיקוני חקיקה להשגת יעדי התקציב לשנת התקציב 2026), התשפ"ו-2026, לחוקק את חוק עידוד ותמרוץ מחקר ופיתוח, התשפ"ו-2026 (להלן – הצעת החוק), במסגרתו יינתן תמריץ מס בדרך של זיכוי. הזיכוי המוצע מתמקד בהוצאות מחקר ופיתוח שהוצאו בישראל על ידי מפעלי תעשייה שתרומתם לכלכלה המקומית משמעותית. 
לשם הבטחת הגשמת תכליות התמריץ, מוצע בסעיף 8 להצעת החוק להסמיך את שר האוצר, באישור ועדת הכספים של הכנסת, לקבוע כללים לעניין תשלום יתרת זיכוי שלא נוצלה כמענק מזומן. 
האפשרות לקבלת הזיכוי כמענק נועדה לעודד ביצוע הוצאות מחקר ופיתוח גם בקרב חברות שאינן חבות במס, ובכך להשיא את השפעות הזליגה החיוביות (Spillover Effects) של פעילות זו על המשק כולו. נוסף על יתרונות אלה, קביעת המנגנון המאפשר את תשלום הזיכוי כמענק נועדה להבטיח כי התמריץ יעמוד בתנאי ארגון ה-OECD לסיווגו כתמריץ מס כשיר (Qualified Refundable Tax Credit). בהתאם לכללי ה-OECD, תמריץ מס כשיר אינו נחשב להפחתה של סך המסים המכוסים (Covered Taxes) אלא מסווג כתוספת להכנסה, ובכך הוא מונע את שחיקת שיעור המס האפקטיבי של התאגיד אל מתחת לרף המינימלי שנקבע בשיעור של 15%, בשונה מתמריצי מס שאינם כשירים.
לפי כללי הארגון, תמריץ מס ייחשב כשיר וניתן יהיה להתחשב בו במסגרת חישוב המס המקומי המשלים, ככל שהוא מבוסס על פעילות מהותית במדינה שבה הוא ניתן; מאחר שהזכאות לפי הצעת החוק מותנית בביצוע הוצאות מחקר ופיתוח מזכות כהגדרתן בהצעה, הזיכוי המוצע עומד בתנאי זה. כמו כן, לארגון ה-OECD  תנאים נוספים להגדרת תמריץ מס ככשיר, הנקבעים במסגרת גיבוש דינמי של מדיניות התמריצים הכשירים. כיום, אחד התנאים המרכזיים לסיווג תמריץ מס ככשיר הוא היותו ניתן לפדיון כמענק מזומן או כשווי מזומן בתוך ארבע שנים מהמועד שבו עמד הנישום בתנאי הזכאות, וזאת ללא תלות בקיומה של חבות מס לנכות כנגדה. לפיכך, קביעת המנגנון המאפשר את מתן הזיכוי בדרך של מענק מבטיחה כי הזיכוי במלואו ייחשב כתמריץ מס כשיר (Qualified Refundable Tax Credit) לעניין כללי ה-OECD.
בהתאם לסעיף ההסמכה, ומהטעמים המפורטים לעיל, מוצע בצו זה לקבוע כי ניתן יהיה לשלם את מלוא הזיכוי ממס כמענק בתוך 4 שנים משנת המס שבה בוצעו הוצאות המחקר והפיתוח. כמו כן, מוצע בצו זה לקבוע את ההוראות הפרוצדורליות הנדרשות לצורך קבלת המענק. נודה על קבלת הערותיכם עד ליום כ"ט באדר, התשפ"ו 18/3/2026 בשעה 10:08.בכבוד רב,דודי קופלהיועץ המשפטי, משרד האוצרלעיון בפרסום והעברת הערות  לצפיה בקובץ טיוטת חקיקת משנה            לשינויי העדפות הדיוור   להסרה מרשימת הדיוור             