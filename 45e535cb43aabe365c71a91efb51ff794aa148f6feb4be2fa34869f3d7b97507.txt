    עדכון הפצה – פרסום תזכיר חוק להערות הציבור                         עדכון הפצה – פרסום תזכיר חוק להערות הציבורשלום רב,משרד התקשורת עדכן את פרטי ההפצה של תזכיר חוק התקשורת (רדיו), התשפ"ו–2025הפרטים שעודכנו:דחיית המועד האחרון לקבלת הערות ציבור עד ליום 21 בדצמבר 2025תקציר:שידורי רדיו בטכנולוגיית FM הם פופולריים מאוד בישראל: בשנת 2023, 59% מהאוכלוסייה היהודית הדוברת עברית האזינה לרדיו בתדירות קבועה. עובדה זו, והמגמה הרווחת באירופה לאפשר את המשך שידורי ה-FM, מביאים למסקנה שסביר להניח שטכנולוגיית ה-FM תמשיך להיות פופולרית בישראל בשנים הקרובות, אף בהינתן גידול השימוש ביישומי Over the Top (OTT), שצפוי להיות מוגבל בהיקפו.שוק הרדיו בישראל כיום מורכב מתחנות ארציות ותחנות אזוריות. התחנות הארציות הקיימות הן בבעלות המדינה: תאגיד השידור הציבורי "כאן" מפעיל 8 רשתות ארציות, ומשרד הביטחון מפעיל 2 רשתות נוספות (גל"צ וגלגל"צ). ברדיו האזורי פועלות 17 תחנות מסחריות אשר קיבלו זיכיון מאת הרשות השנייה לפי חוק הרשות השנייה לטלוויזיה ורדיו, התש"ן–1990 (להלן – חוק הרשות השנייה), לשדר באזור גיאוגרפי מתוחם, בהמשך למכרזים שנערכו. לפי האסדרה הקיימת, ברוב האזורים הגיאוגרפיים פועל שחקן יחיד מסחרי, ואילו ב-2 אזורים גיאוגרפיים פועלים 2 שחקנים מסחריים. כך, מאזין חשוף למעט אפשרויות האזנה, וההגבלה הגיאוגרפית גורמת לכך שמשאב התדר מנוצל באופן שאינו יעיל.מטרת הצעת חוק זו היא לאפשר שידורי רדיו FM ללא הגבלה גיאוגרפית, באופן שממקסם את פוטנציאל השימוש בתדר מצד אחד, ומגדיל את אפשרויות ההאזנה בפני המאזין מצד שני. באופן זה יתאפשר להפעיל לכל הפחות 10 תחנות רדיו בכיסוי ארצי.הצעת החוק מבוססת על עבודת מטה שנעשתה במשרד, ומפורטת בדוח הערכת השפעות הרגולציה (RIA), המצורפת להצעת החוק.חלקים רבים מתוך הצעת החוק הזו, ובכלל זה ההסדרים הנוגעים לרגולטור הייעודי לשוק הרדיו המוצע, זהים להצעת חוק התקשורת (שידורים), התשפ"ו–2025, שפורסמה בה"ח התשפ"ו, מס' 1898, עמ' 42, ביום 21 באוקטובר 2025 (להלן – הצעת חוק השידורים). בנוסף, עם התקדמות הליכי חקיקת הצעת החוק הזו, תיבחן האפשרות לשלב אותה עם הצעת חוק השידורים. נודה על קבלת הערותיכם עד ליום א בטבת, התשפ"ו 21/12/2025 בשעה 10:00.בכבוד רב,ברוריה מנדלסוןהיועצת המשפטית, משרד התקשורתלעיון בפרסום והעברת הערות  לצפיה בקובץ תזכיר חוק התקשורת (רדיו), התשפ"ו–2025  לצפיה בקובץ ria            לשינויי העדפות הדיוור   להסרה מרשימת הדיוור             