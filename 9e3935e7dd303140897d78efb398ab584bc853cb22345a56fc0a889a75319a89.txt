    פרסום תזכיר חוק להערות הציבור                         פרסום תזכיר חוק להערות הציבורשלום רב,משרד המשפטים מפרסם את תזכיר חוק לתיקון ולהארכת תוקפן של תקנות שעת חירום (חרבות ברזל) (הארכת מעצר לחשוד בעבירת ביטחון) (תיקון מס' 7), התשפ"ו-2026תקציר:מטרת התיקון המוצע היא להאריך לפרק זמן נוסף בחוק את תוקפן של תקנות שעת חירום (חרבות ברזל) (הארכת מעצר לחשוד בעבירת בטחון), התשפ"ד -2023 כפי שתוקנו והוארכו בחוק לתיקון ולהארכת תוקפן של תקנות שעת חירום (חרבות ברזל) (הארכת מעצר לחשוד בעבירת ביטחון), התשפ"ד-2024 (להלן: "תקנות שעת החירום" או "התקנות"). תקנות שעת החירום הותקנו על ידי הממשלה בתאריך כ"ג בחשון התשפ"ד (7 בנובמבר 2023) וקבעו הסדר חדש החל על עצורים החשודים בעבירת בטחון, כמוגדר בסעיף 35(ב) לחוק סדר הדין הפלילי (סמכויות אכיפה – מעצרים), התשנ"ו-1996 (להלן: "חוק המעצרים"), אשר נעברה במסגרת המלחמה בעזה או במהלך המתקפה של ה7.10.23.בבוקר יום כ"ב בתשרי התשפ"ד (7 באוקטובר 2023) החלה מתקפת טרור רצחנית מרצועת עזה על מדינת ישראל. אלפי מחבלים חדרו משטח רצועת עזה לשטחה של ישראל מהיבשה, מהאוויר ומהים ותקפו באכזריות אזרחים וחיילים, במקביל לשיגור של אלפי רקטות לשטח מדינת ישראל. במהלך הלחימה נתפסו בשטחה של מדינת ישראל מספר רב של מחבלים, אשר בנוגע לרבים מהם מתקיים הליך חקירה פלילי בחשד לעבירות בטחון, כפי שאלו מוגדרות בסעיף 35(ב) לחוק המעצרים. אל כמות העצורים שנעצרו בסמוך למתקפת ה- 7 באוקטובר 2023, הצטרפו מאות עצורים שנעצרו במהלך חודשי התמרון הקרקעי ברצועת עזה. מדובר בעצורים, אשר חלקם נכנסו לישראל ולקחו חלק באירועי 7 באוקטובר, וחלקם לא נכנסו לישראל אך היו מעורבים באירועים, בצורה משמעותית, כולל בממשק עם חטופים. מעצרים חריגים בכמות ובמורכבות של מפגעי אירועי 7 באוקטובר, המתקפה כנגד מדינת ישראל והלחימה הנמשכת, לצד מורכבות החקירה בכללותה, כמו גם הצורך בהבטחת האינטרס הלאומי שבשמירה על חיי אדם ובקידום החקירה ומניעת סיכולה, הביאו לצורך חיוני והכרחי למתן אפשרות לפרק זמן ארוך משמעותית מהקבוע כיום בחוק המעצרים להארכת מעצרם של עצורים אלה.נוכח האמור והדחיפות המיוחדת לקביעת הסדרים בנושא הארכות המעצרים של אותם עצורים, ביום כ"ג בחשוון התשפ"ד (7 בנובמבר 2023) הותקנו תקנות שעת חירום (חרבות ברזל) (הארכת מעצר לחשוד בעבירת ביטחון), תשפ"ד-2023 (להלן: "תקנות שעת החירום"). נוכח הצורך הביטחוני והחקירתי בהמשך הארכת מעצרם של העצורים האמורים, קידמה הממשלה הצעת חוק להארכת תוקפן של תקנות שעת החירום, תוך כדי התאמתן. בהתאם לכך, ביום כ"ו בשבט התשפ"ד (5 בפברואר 2024) נכנס לתוקף החוק לתיקון ולהארכת תוקפן של תקנות שעת חירום (חרבות ברזל) (הארכת מעצר לחשוד בעבירת בטחון), תשפ"ד –2024 (להלן: "החוק"), אשר האריך את תקנות שעת החירום תוך תיקונן עד ליום י' באדר ב', התשפ"ד (20 במרץ 2024). נוכח המשך הצורך הביטחוני והחקירתי הוארך מספר פעמים נוספות תוקף התקנות בחוק, וכעת התקנות בתוקף עד יום י"א בשבט התשפ"ה (29 בינואר 2026).  בהינתן היקף העצורים ומורכבות החקירה כמפורט לעיל, הוקם במשטרת ישראל צוות חקירה ארצי מיוחד, אשר פועל מעל שנה לחקירת המחבלים הרבים שנעצרו ולאיסוף ראיות בעשרות זירות טבח בעוטף עזה. החקירה מלווה כל העת על ידי צוות פרקליטים מפרקליטות המדינה, אשר עוברים על חומרי החקירה הרבים ומעבירים כל העת השלמות חקירה נדרשות לגופי החקירה. מאז הארכת התקנות הקודמת, נעצרו נחקרים חדשים והתווספו ראיות חדשות, אשר אף הצריכו ביצוע פעולות של השלמת חקירה לגבי הנחקרים..נוכח ההכרח הבטחוני והחקירתי בהמשך החזקת העצורים הנכנסים לגדר החוק במעצר פלילי, ובהתאם לצרכי גופי האכיפה, כפי שפורט לעיל, ובכלל זאת מעצרים חדשים המבוצעים גם כעת, מבוקש להאריך את תוקף התקנות בחוק פעם נוספת, לתקופה של כשישה חודשים נוספים, עד יום י"ז באב התשפ"ו (31 ביולי 2026). זאת בהתאם לצרכים של גופי אכיפת החוק, על מנת לאפשר השלמת החקירה וקבלת החלטה בדבר העמדה לדין.  נודה על קבלת הערותיכם עד ליום כ"ו בטבת, התשפ"ו 15/1/2026 בשעה 12:00.לתשומת לב: הזמן לקבלת הערות הציבור קוצר ל-6 ימים ו-15 שעותבכבוד רב,שרון אפקמנהל מערך ייעוץ וחקיקה, המשנה ליועצת המשפטית לממשלה, משרד המשפטיםלעיון בפרסום והעברת הערות  לצפיה בקובץ תזכיר חוק לתיקון ולהארכת תוקפן של תקנות שעת חירום (חרבות ברזל) (הארכת מעצר לחשוד בעבירת ביטחון) (תיקון מס' 7), התשפ"ו-2026            לשינויי העדפות הדיוור   להסרה מרשימת הדיוור             