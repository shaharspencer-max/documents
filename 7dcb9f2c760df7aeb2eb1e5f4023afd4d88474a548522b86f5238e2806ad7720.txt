    פרסום תזכיר חוק להערות הציבור                         פרסום תזכיר חוק להערות הציבורשלום רב,משרד האוצר מפרסם את תזכיר חוק הפחתת הגירעון והגבלת ההוצאה התקציבית (תיקון מס' __), התשפה-2025תקציר:חוק הפחתת הגרעון והגבלת ההוצאה התקציבית, התשנ"ב-1992 (להלן – חוק המסגרות), חוקק בשנת 1992 על מנת לאפשר לממשלה לבנות את תקציב המדינה תוך שמירה על אחריות פיסקלית, ולשם יצירת מסגרת פיסקלית יציבה ואמינה שתאפשר למשק להתמודד בהצלחה עם זעזועים כלכליים בטווח הבינוני והארוך. חוק זה קובע תקרת גרעון כאחוז מהתוצר, אשר מהווה מגבלה אפקטיבית על תקציב המדינה בעת בנייתו בהתייחס להכנסות החזויות. בתחילת שנות ה-2000 נוספה לתקרת הגרעון מגבלת ההוצאה – מגבלה נוספת המגדירה את שיעור הגידול המקסימלי המותר בתקציב המדינה בניכוי החזר חובות (למעט החזר חובות לביטוח לאומי) משנת כספים מסוימת לשנת הכספים שאחריה.ביום 7 באוקטובר 2023 החלה מתקפת טרור רצחני שבעקבותיה החליטה ועדת השרים לענייני ביטחון לאומי (הקבינט המדיני-ביטחוני) על נקיטת פעולות צבאיות משמעותיות, בהתאם לסעיף 40 לחוק-יסוד: הממשלה, והוכרז בצה"ל על מבצע "חרבות ברזל". כמו כן, הוכרז על מצב מיוחד בעורף בהתאם לחוק ההתגוננות האזרחית, התשי"א-1951, תחילה על ידי שר הביטחון וביחס לחלק משטח המדינה ובהמשך על ידי הממשלה וביחס לשטחי מדינת ישראל כולה. נכון לעת הזו, ההכרזה בעניין מצב מיוחד מוארכת מזמן לזמן ביחס לשטח המדינה כולה או ביחס לחלק מהאזורים בה. לנוכח הצרכים הרבים שעלו בעקבות המבצע הצבאי ומצב החירום, הן בהיבטים צבאיים והן בהיבטים אזרחיים, אשר חייבו הוצאות תקציביות משמעותיות שלא נצפו בעת גיבוש ואישור חוקי התקציב לשנים 2023 עד 2025, בוצעו מספר תיקונים למסגרות הפיסקליות לצורך הצבת יעדים מרחיבים יותר לאותן שנים. הלחימה הממושכת והעצימה הובילה לגידול מבני בהוצאות הממשלה בטווח הבינוני והארוך. עיקר הגידול הוא בהוצאות ביטחון וריבית, אך גם ההוצאה האזרחית גדלה, בין היתר בשל גידולים בהוצאות רווחה בגין קצבאות לנפגעי פעולות איבה, בהוצאות שיקום לאזורים גאוגרפיים שנפגעו בלחימה, בהוצאות מערך בריאות הנפש, ועוד. בשל כך, בשנת 2025 בוצעה גם הגדלה קבועה של מגבלת ההוצאה, אשר שיקפה את השינוי במבנה הוצאות הממשלה האמור.לצורך יישום מדיניות הממשלה בתחומי ההוצאה הממשלתית ובמערכת המס, בשל צרכי מערכת הביטחון, המשך הגידול בתשלומי הריבית וצרכים נוספים שקשורים בהשלכות המלחמה, במישרין או בעקיפין, בשנת 2026 היקף הוצאות הממשלה ושיעור הגרעון הכולל צפויים לעלות במידה ניכרת על המגבלות הקיימות בחוק המסגרות. לכן, מוצע להרחיב את מגבלת ההוצאה ואת מגבלת הגרעון בשנת 2026, כך שישקפו את הוצאות הממשלה הנדרשות. בנוסף, מוצע לבטל את ההפחתה שצריכה הייתה לחול על מגבלת ההוצאה בשנים 2026 ו-2027, בהתאם למנגנון הקבוע בסעיף 16ב לחוק המסגרות. נודה על קבלת הערותיכם עד ליום ה בטבת, התשפ"ו 25/12/2025 בשעה 10:00.לתשומת לב: הזמן לקבלת הערות הציבור קוצר ל-7 ימים ו-15 שעותבכבוד רב,דודי קופליועץ משפטי, משרד האוצרלעיון בפרסום והעברת הערות  לצפיה בקובץ תזכיר חוק הפחתת הגירעון והגבלת ההוצאה התקציבית (תיקון מס' __), התשפה-2025            לשינויי העדפות הדיוור   להסרה מרשימת הדיוור             