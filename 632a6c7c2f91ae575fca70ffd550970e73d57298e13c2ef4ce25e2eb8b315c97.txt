    פרסום טיוטת חקיקת משנה להערות הציבור                         פרסום טיוטת חקיקת משנה להערות הציבורשלום רב,משרד הפנים מפרסם את טיוטת צו התכנון והבנייה (פטור מתוכנית ומהיתר להחלפת צנרת המוליכה דלק לתשתיות חיוניות) (מלחמת התקומה) (הוראת שעה), התשפ"ו-2025תקציר:חברת תש"א (תשתיות אנרגיה בע"מ) הינה חברה בבעלות מלאה של המדינה, אשר עוסקת בתכנון, הקמה, הפעלה ותחזוקה של חוות מכלים לאחסון נפט גולמי ותזקיקי נפט ושל מערכת ארצית להולכת תזקיקים. בכלל זה, החברה מפעילה ומתחזקת את הצנרת המספקת דלק לתשתיות חיוניות שונות. החברה מתפעלת כיום מעל ל - 1,000 ק"מ של צנרות דלק, שחלקם הונח טרם חקיקת חוק התכנון והבניה, התשכ"ה - 1965. הצנרת כפופה לדרישות רגולטוריות של המשרד להגנת הסביבה ובכלל זה עמידה בתקינה הפדרלית האמריקאית לתחזוקה שוטפת של הקווים הקובעת חובות בדיקה של הצנרת, סד זמנים מוגדר לביצוע תיקונים במקרה של גילוי ליקויים, והפסקת שימוש בקו שלא תוקן בסד הזמנים האמור.  במסגרת בדיקה הנדסית שוטפת של הקווים שערכה חברת תש"א, התגלה כי בארבעה מהקווים, המובילים דלק לתשתיות חיוניות, קיים צורך בביצוע תיקונים דחופים, במספר קטעים לאורך הצנרת הקיימת, לרבות הקמת מקטעי צנרת חדשים חלף מקטעי צנרת שלא ניתן לתקנם, במספר חלקים של מקטעי קווי הדלק המפורטים בצו:מקטע א' באורך של כ-8.5 ק"מ מאזור צפונית לקריית חרושת בקרית טבעון ועד אזור מזרחית לכפר יהושוע, בתחום המועצה האזורית עמק יזרעאל והמועצה המקומית קריית טבעון.מקטע ב' באורך של כ- 1.5 ק"מ מאיזור צומת בני דרום ועד לצפונית ממחלף אשדוד, בתחום המועצה האזורית חבל יבנה.מקטע ג' באורך של כ- 4.5 ק"מ מאזור מזרחית לכפר ביל"ו מדרום לדרך 4233 ועד איזור בית אלעזרי דרומית לדרך מס' 411, בתחום המועצה האזורית גזר, המועצה המקומית קריית עקרון והמועצה האזורית ברנר.מקטע ד' באורך של כ- 8 ק"מ, כולל הרחבת שטח שוחה קיימת ב- 13 מ"ר והרחבת שטחה הבנוי ב-10 מ"ר (לצורך הכנסת קו חדש), מאזור מזרחית למושב בניה ועד אזור צפונית למחלף שורק על דרך מס' 6, בתחום מועצות המקומיות גדרה, ברנר ונחל שורק.היות ולקווי הדלקים אין תכניות מאושרות, לא ניתן לבצע את העבודות וקיים חשש להשבתתם של קווי הדלק המשרתים תשתיות חיוניות שונות.החברה החלה בהסדרתם התכנונית של כלל קווי הדלק שהיא מפעילה במסגרת תכנית לתשתית לאומית מס' 210, לרבות המקטעים הכלולים בצו, אולם מאחר שהשלמת הליכי התכנון והאסדרה עשויה לארוך מספר שנים, ולנוכח החיוניות שבהמשך הזרמת הדלק בארבעת הקווים כאמור, פנתה חברת תש"א למנכ"ל מינהל התכנון ב - 23.3.2025 כי יקדם דיון במועצה הארצית לתכנון ולבניה על מנת שתמליץ לשר הפנים לעשות שימוש בסמכותו לפי סעיף 266ה לחוק ויתן צו לפטור מתכנית ומהיתר לביצוע העבודות הנדרשות לשחלוף ותיקון הקווים במקביל להסדרתם התכנונית. בהתאם למוצע בצו הצנרת החדשה תוקם בהתאם לכל התנאים הנדרשים בתקנות המים (מניעת זיהום מים) (קווי דלק), התשס"ו-2006, לשמירה על הבטיחות ומניעת דליפות לקרקע ובתנאים הסביבתיים שנקבעו, לרבות נקיטת אמצעים למניעת פגיעה בערכי טבע לרבות נחלים ומעיינות ואמצעים לעמידות הקווים ברעידות אדמה. כמו כן כולל הצו הוראות לעניין הנחת הצנרת החדשה באזורים רגישים, כפי שיקבעו על ידי רשות הטבע והגנים והמשרד להגנת הסביבה, לרבות לעניין המסמכים שיש להגיש והאישורים הנדרשים.במקביל לפתרון הזמני, תמשיך תש"א לפעול להסדרתם התכנונית של הקווים במסגרת תכנית לתשתית לאומית. תוקפו של הצו הינו 36 חודשים.ביום 30.9.2025 דנה המועצה הארצית בצו והמליצה לשר הפנים על התקנתו בכפוף לתיקונים שפורטו על ידה ואשר הוטמעו בנוסח הצו המוצע. נודה על קבלת הערותיכם עד ליום ג בכסלו, התשפ"ו 23/11/2025 בשעה 23:59.לתשומת לב: הזמן לקבלת הערות הציבור קוצר ל-14 ימים ו-10 שעותבכבוד רב,יהודה זמרתהיועץ המשפטי, משרד הפניםלעיון בפרסום והעברת הערות  לצפיה בקובץ טיוטת חקיקת משנה            לשינויי העדפות הדיוור   להסרה מרשימת הדיוור             