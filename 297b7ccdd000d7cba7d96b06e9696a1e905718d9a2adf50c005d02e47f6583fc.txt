    פרסום תזכיר חוק להערות הציבור                         פרסום תזכיר חוק להערות הציבורשלום רב,משרד החקלאות ופיתוח הכפר מפרסם את תזכיר חוק תכנון משק החלב (תיקון מס' 6), התשפ"ו-2025תקציר:סעיף 13(א) לחוק תכנון משק החלב, התשע"א–2011 (להלן – החוק), קובע כי חוק פיקוח על מחירי מצרכים ושירותים, התשנ"ו-1996 (להלן – חוק הפיקוח), יחול על חלב בקר במכסה, על חומרי גלם חלביים ועל שירותי ייבוש וחיבוץ של חלב, בשינויים הקבועים בסעיף האמור. עוד קובע הסעיף כי על אף האמור בסעיף 9 לחוק הפיקוח (לפיו אם הוחל חוק הפיקוח על מצרך או שירות, לא יחולו עליו הוראות כל חיקוק אחר המסדיר קביעת מחיר ושינוי מחיר), על שר החקלאות וביטחון המזון ושר האוצר (להלן – השרים), באישור ועדת הכלכלה של הכנסת, לקבוע בתקנות מכוח החוק עקרונות שלפיהם ייקבע, בין השאר, המחיר המזערי שעל מחלבה לשלם ליצרן עבור חלב בקר במכסה (להלן – מחיר המטרה). בכך הוגבל שיקול הדעת של השרים וועדת המחירים בקביעת מחיר המטרה, לפי העקרונות שיעוגנו בתקנות האמורות.  בסעיף 44(א) לחוק נקבעה הוראת מעבר לעניין קביעת מחירים, ולפיה עד יום יא' בטבת התשפ"ו (31 בדצמבר 2025), מחיר המטרה לא ייקבע ולא יעודכן בהתאם למנגנון הקבוע בסעיף 13 לחוק, אלא בהתאם למנגנון אחר שייקבעו השרים בתקנות. בהמשך לכך, בשנת 2012 הותקנו תקנות תכנון משק החלב (מנגנון לעדכון מחירים מזעריים), התשע"ב-2012 (להלן – תקנות מחיר מטרה) הקובעות את אופן עדכון מחיר המטרה. יוער כי בעת חקיקת החוק נקבע תוקף הוראת המעבר לתקופה של שמונה שנים, ובהמשך הוארכה הוראת המעבר שלוש פעמים, וכיום תוקפה עד יום י"א בטבת התשפ"ו (31 בדצמבר 2025). חרף העובדה שהחל שיח מקצועי בין גורמי מקצוע ממשרדי האוצר והחקלאות במטרה לקדם התקנת תקנות לפי סעיף 13(א)(1) לחוק, עד כה טרם הותקנו תקנות לפי הסעיף האמור, ולא ניתן להשלים את התקנתן באופן שיאפשר קביעת מחיר מטרה בצו לפי חוק הפיקוח עד תום הוראת המעבר. מטעם זה, מוצע לתקן את סעיף 44 לחוק, ולקבוע כי תקנות מחיר המטרה יעמדו בתוקפן עד כניסתו לתוקף של צו לפי חוק הפיקוח. צו כאמור יכול שיקבע רק לאחר כניסה לתוקף של תקנות לפי סעיף 13(א)(1) לחוק, ובהתאם לעקרונות שיעוגנו בהן.  נודה על קבלת הערותיכם עד ליום כ"ב בחשוון, התשפ"ו 13/11/2025 בשעה 23:59.לתשומת לב: הזמן לקבלת הערות הציבור קוצר ל-14 ימים ו-4 שעותבכבוד רב,אפרת ורדסגנית בכירה ליועץ המשפטי, משרד החקלאות ופיתוח הכפרלעיון בפרסום והעברת הערות  לצפיה בקובץ תזכיר חוק תכנון משק החלב (תיקון מס' 6), התשפ"ו-2025            לשינויי העדפות הדיוור   להסרה מרשימת הדיוור             