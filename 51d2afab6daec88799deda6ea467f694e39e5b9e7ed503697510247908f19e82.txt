
​
ועדת המשנה למדיניות חוץ והסברה בראשות ח"כ משה טור פז, התכנסה היום לדיון שעסק בבידודה המדיני של ישראל בעקבות מלחמת חרבות ברזל.
לתמונות מהדיון:
https://photos.app.goo.gl/Q4zULrkojGABnG6o6
https://photos.app.goo.gl/Q4zULrkojGABnG6o6
יו"ר הוועדה, ח"כ טור פז, אמר בפתח הדיון: "אני חייב למחות על אי הגעתו של משרד החוץ לדיון שעוסק ביחסי החוץ של ישראל.  אנחנו מתקיימים בין היתר בזכות מערכות היחסים עם העולם. בריחה לאמירות כמו "כולם שונאים אותנו" שגויה. מילא אלו ששונאים אותנו - שונאים אותנו יותר, אבל הידידות שלנו בעולם, אלו שהגנו עלינו - אותן אנחנו הולכים ומאבדים. אף אחד לא אוהב ביקורת ונראה שהממשלה הזו יותר מאחרות.
הבית הזה מוציא הצהרות מזיקות שלמזלנו אין קשר בינם לבין המציאות - אבל הנזק נעשה. כשהשר לביטחון לאומי אומר לשוטרים נקים לכם וילות בעזה ושר האוצר אומר "בוננזה של נדלן" אנחנו יודעים שהם מחרטטים אבל בעולם מצטטים את האמירות האלה. כל שטות שנאמרת מצוטטת בעולם והופכת לנשק."
מנכ"ל משרד התרבות והספורט כפיר כהן: "השר מיקי זוהר מייחס לנושא חשיבות עליונה. כל סיפור עולם הספוט הוא מורכב, אנחנו צריכים להיות מאוד זהירים מכיוון שברגע שמזהים התערבות שלנו, של הממשלה, של המדינה, אנחנו נכנסים למקום בעייתי. נכון להיום עדיין לא הוחרמנו משום מקום, למעט מקרה נקודתי של תחרות אופניים באיטליה.
היה פרסום בתקשורת על דיון באופ"א, כרגע אנחנו לא מכירים דיון כזה, אבל כולנו ערים לשיח המדאיג ואנחנו מרגישים את האווירה סביבנו בעולם הספורט. כולנו חוששים ממה שהולך להיות, ואנחנו פועלים כל הזמן יחד עם משרדי החוץ והמשפטים.
בתחום התרבות, אנחנו עדיין לא רואים את הוולויום הגבוה כמו שיש בספורט. כמו כולם אנחנו שומעים את הקולות לגבי האירוויזיון, אני לא כל כך בטוח שזה ילך לחרם, אנחנו צריכים לעבוד בצורה חכמה."
ד"ר אורי רזניק, רח"ט מדיניות חוץ במל"ל: "צריך שלזכור  היחסים שלנו עם המדינה הכי חשובה במערכת הם אולי הטובים מאי פעם. אכן, בכלל הזירה המדינית יש משבר, יש הרבה גורמים וסיבות. יש קמפיין דה לגיטימציה ממומן ומכוון. הקמפיין הזה הוא מהלך משלים למהלך אסטרטגי, שנועד למנוע מישראל את היכולת להגן על עצמה.
התשובה לכך היא ארכיטקטורה אזורית חדשה שמבוססת על הסרת האיום הצבאי ששורשו באיראן ושלוחותיה. אנחנו משלמים מחיר מדיני על המהלכים לפרק את הציר צבאית. צריך לעשות יותר בהסברה אבל מה שלא יהיה בזירה הזו, אם לא נטפל בבעיה האסטרטגית של הכרעת הציר, אז זה לא יעזור."
ח"כ אפרת רייטן: "כשאני רואה את הקריסה של הלגיטימציה שלנו בעולם, בעיקר בקרב הדור הצעיר מה שמאוד ישפיע בעוד כמה שנים, ומה קורה לשני הקולות שאנחנו שומעים בארה"ב, גם אצל הדמוקרטים אבל גם אצל הרפובליקנים, אלה דברים מאוד מדאיגים. זה אירוע אסטרטגי לקיומה של מדינת ישראל ואני לא מוצאת שום ניהול מדיניות אמיתית, והנציגים של משרד החוץ אפילו לא הגיעו לתת דין וחשבון."
ח"כ סימון דוידסון: "עולם הספורט שונה מכל השאר. אחד הדגלים החשובים של הועדה האולימפי הוא ניתוק של הפוליטיקה, אבל לצערי אנחנו כבר לא שם. הפוליטיקה נכנסה לעולם הספורט ומשפיעה. המדינה התעוררה כשזה הגיע לכדורגל, אבל מה עם כל אותם שחיינים, ג'ודוקאים, רוכבי אופניים?"
ח"כ קארין אלהרר: "העובדה שנציג משרד החוץ לא נמצא כאן, מלמדת על האירוע כולו. העובדה שאין מנהל הסברה בגלל מאבקי אגו בין ראש הממשלה לשר החוץ מלמדת על הכל. יצאנו למחלמה הכי צודקת בעולם עם הקרדיט הבין לאומי הכי גדול שיש, והגענו אחרי שנתיים למקום הכי נמוך של ישראל מאז שאני זוכרת את עצמי."
ד"ר רמי דניאל, המכון למחקרי ביטחון לאומי: "בתחילת השנה נרשמה מגמה חיובית ביחסי ישראל–אירופה ונכנסה בקיץ 2024 לתפקידה שרת חוץ אירופית שנחשבה קרובה יותר לישראל מקודמה. אלא שמאז ישראל שרפה את יחסיה ועשתה גול עצמי חמור: ביולי הבטיח שר החוץ סער לאיחוד שהקבינט החליט לאפשר כניסת סיוע לעזה, אך בפועל דבר לא קרה. כך ישראל לא רק פגעה באמינותה אלא גם נתפסה כשקרנית בעיני מדינות אירופה.
בתוך שבועות בודדים עברנו מתמיכה אירופית לדחיית סנקציות, ועד להכרזת מקרון על הכרה במדינה פלסטינית. כאשר מקרון התחיל את המהלך, הוא היה מבודד, אך ישראל זלזלה בו, ובכך תרמנו לגל אנטי-ישראלי ולצונאמי דיפלומטי שניתן היה למנוע. שכחנו מהי דיפלומטיה."
ד״ר מיכל חטואל, מנהלת תחום בין לאומי, מיינד ישראל: ״בין היתר בכדי להתמודד עם הבידוד המדיני אנחנו מציעים תכנית אסטרטגית מדינית ובה צעדים קצרי וארוכי טווח. בטווח המיידי- בינוני אנחנו מציעים לקדם הסכם MOU טכנולוגי עם ארה״ב, לצד הMOU הבטחוני, עם מרכיבים דומים - השקעת כספים גם מצידנו, דולר לדולר, עיגון לתקופת זמן ארוכה קדימה ואישור בקונגרס.
בטווח הארוך, נציע להקים מנגנון ארכיטקטורה אזורית שיאפשר שיתופי פעולה בתחומי אנרגיה, בטחון ימי, אקלים ועוד. להבנתנו מהלכים אלה ואחרים שאנחנו מציעים יבססו את מקומה של ישראל באזור ויחזקו את הנכסיות שלה למול מדינות העולם ובפרט אלה שאנחנו רואים בהן שותפות אסטרטגיות שלנו."
ראש-אגף סחר חוץ בהתאחדות התעשיינים, דפנה קפלנסקי, אמרה בדיון כי: "חוסן כלכלי הוא חלק בלתי נפרד מביטחון לאומי, והחוסן הזה נפגע. קשה להפריד בין מה שקורה בזירה המדינית לעולמות הסחר. יש חרמות והדרה של חברות ישראליות בתערוכות ועוד והמצב לא פשוט. ההתאחדות עשתה סקר שהראה שהסיבות הפוליטיות הן שפוגעות, אבל הסכנה הגדולה היא 'החרם השקט' של אלה שלא עונים לחברות ישראליות ולא משתתפות בכלל במרכזים"
בני דורון – דובר ועדת החוץ והביטחון​