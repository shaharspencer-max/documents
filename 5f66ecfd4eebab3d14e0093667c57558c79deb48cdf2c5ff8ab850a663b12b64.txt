    פרסום תזכיר חוק להערות הציבור                         פרסום תזכיר חוק להערות הציבורשלום רב,משרד האוצר מפרסם את תזכיר חוק לתיקון פקודת המכס (עבירת ההברחה), התשפ"ו-2026תקציר:רשות המסים אמונה, בין היתר, על מניעה וסיכול של ביצוע עבירות סחר במעברי הגבול הבינלאומיים של מדינת ישראל, לרבות מניעת הברחת אמצעי לחימה, סמים וציוד דו שימושי. עובדי המכס מצויים במעברי הגבול השונים ומשמשים כנקודת הבידוק האחרונה טרם כניסתם של טובין למדינת ישראל. בשנים האחרונות, חלו תמורות מהותיות באופי, מהות והיקפי ההברחות שמתבצעות במעברי הגבול הבינלאומיים, וביניהן עליה ניכרת בכמות ההברחות (עליה של עשרות אחוזים באופן ליניארי בין השנים 2022-2025). כמו כן, נוכח התעצמות ארגוני הפשיעה והטרור חלו שנויים גם בטיב הטובין המוברחים ואופן ביצוע העבירה. עבירת ההברחה הקבועה כיום בסעיף 211(א)(1) לפקודת המכס אינה נותנת מענה ראוי לתופעות המדאיגות שתוארו, ואין הלימה בין חומרת העבירה לבין העונש הקבוע בצידה, העומד כיום על שלוש שנות מאסר. לפיכך, מוצע להחמיר את עבירת ההברחה לפי סעיף 211(א)(1), כך שתעמוד על חמש שנות מאסר, ושבע שנות מאסר בנסיבות מחמירות, ובתוך כך גם להפוך אותה לעבירת פשע. זאת, על ידי הוצאתה מסעיף קטן (א) והעברתה לסעיף קטן נפרד. במסגרת זו מוצע גם לפרט את הנסיבות המחמירות לסעיף 211, כפי שנהוג בחקיקה עדכנית, במקום ההסדר הקיים שקובע ענישה חמורה יותר בנסיבות מחמירות מבלי לפרטן. הנסיבות המחמירות המוצעות משקפות פגיעה בערך מוגן נוסף מעבר לערך המוגן המצוי שבעבירת ההברחה כשלעצמה, ומבוססות על האופן שבו הן מפורשות כבר היום. יצוין כי רשימת הנסיבות המחמירות חלה ביחס לכלל העבירות הקבועות בסעיף 211, כפי שקבוע היום בפקודה, ולכן הרשימה המפורטת תחול גם היא ביחס לכלל הסעיף, אם כי מטבע הדברים לא כל נסיבה בהכרח רלוונטית לכלל העבירות שבסעיף 211. כמו כן, מוצע בהזדמנות זו לתקן גם את סעיף 211(א)(3) על מנת לעדכן ולהבהיר את ניסוחו.  נודה על קבלת הערותיכם עד ליום י בשבט, התשפ"ו 28/1/2026 בשעה 23:59.לתשומת לב: הזמן לקבלת הערות הציבור קוצר ל-15 ימים ו-14 שעותבכבוד רב,דודי קופליועץ משפטי, משרד האוצרלעיון בפרסום והעברת הערות  לצפיה בקובץ תזכיר חוק לתיקון פקודת המכס (עבירת ההברחה), התשפ"ו-2026            לשינויי העדפות הדיוור   להסרה מרשימת הדיוור             