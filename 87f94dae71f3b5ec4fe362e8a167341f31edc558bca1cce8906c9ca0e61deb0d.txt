    פרסום תזכיר חוק להערות הציבור                         פרסום תזכיר חוק להערות הציבורשלום רב,המשרד להגנת הסביבה מפרסם את תזכיר חוק להסדרת הטיפול באריזות (תיקון - הסדרת התחרות), התשפ"ו-2025תקציר:החוק להסדרת הטיפול באריזות, תשע״א-2011 (להלן – "החוק" או "חוק האריזות"), מבוסס על עקרון "אחריות יצרן מורחבת", המטיל על יצרנים ויבואנים את האחריות למימון הטיפול בפסולת שנוצרה ממוצריהם, במטרה לקדם צדק סביבתי וחלוקתי. מטרותיו של חוק האריזות, כפי שנקבעו על ידי המחוקק, הן קביעת הסדרים לייצור וטיפול בפסולת אריזות כדי לצמצם את כמות פסולת האריזות; מניעת הטמנת פסולת האריזות באתרי סילוק פסולת; עידוד השימוש החוזר באריזות; והקטנת ההשפעה השלילית הסביבתית של אריזות ופסולת אריזות. התיקון המוצע הוא חלק מאסטרטגיה כוללת של המשרד להגנת הסביבה, שמטרתה בין היתר לצמצם את כמות הפסולת המועברת להטמנה ולהגדיל את היקף המיחזור והשימוש המושכל בחומרי גלם ובמשאבי טבע. בהתאם למדיניות המשרד, יש לבסס את הסדרי הטיפול בפסולת על האסדרה האירופית, ובראש ובראשונה על דירקטיבת המסגרת לעניין פסולת באיחוד האירופי (EC2008/98 Framework directive on Waste).התיקון המוצע מבוסס על המלצות צוות בין-משרדי שהוקם לפי החלטת הממשלה מספר 179 מיום 24.02.2023 שעניינה "טיפול בפסולת". בהחלטה נקבע כי על מנת להגביר את התחרותיות בתחום הטיפול בפסולת, ימונה צוות בראשות מנכ"ל המשרד להגנת הסביבה ובהשתתפות מנכ"ל משרד ראש הממשלה, ראש המועצה הלאומית לכלכלה, הממונה על התחרות, החשב הכללי והממונה על התקציבים במשרד האוצר, מנכ"ל משרד הכלכלה והתעשייה, היועץ המשפטי של משרד האוצר, או נציגיהם. פעילות הצוות התמקדה בהגברת התחרות בשוק האריזות, וביולי 2024 הצוות פרסם את מסקנותיו.התזכיר כולל גם תיקונים נוספים שמטרתם לשפר את יישום החוק, ובעיקר את מנגנוני הפיקוח והבקרה שבו. עיקרי התיקונים המוצעים הם: הסדרת מבנה שוק האריזות כשוק מרובה גופים מוכרים והקמת מנגנון תיאום; הקמת מרשם יצרנים ויבואנים; והעלאת יעדי המיחזור בהתאם לנהוג באיחוד האירופי. יש לציין כי בשנים 2019-2022 קיים המשרד פרויקט "תאומות" (Twining) עם האיחוד האירופי במטרה לקדם את האסדרה בתחום הפסולת, שחלק מהמלצותיו בהיבטים הרלוונטיים שולבו בתזכיר. נודה על קבלת הערותיכם עד ליום כ בכסלו, התשפ"ו 10/12/2025 בשעה 23:59.בכבוד רב,נטע דרוריהיועצת המשפטית, המשרד להגנת הסביבהלעיון בפרסום והעברת הערות  לצפיה בקובץ ria  לצפיה בקובץ תזכיר חוק להסדרת הטיפול באריזות (תיקון - הסדרת התחרות), התשפ"ו-2025            לשינויי העדפות הדיוור   להסרה מרשימת הדיוור             