    פרסום תזכיר חוק להערות הציבור                         פרסום תזכיר חוק להערות הציבורשלום רב,משרד ירושלים ומסורת ישראל מפרסם את תזכיר חוק להסדרת אירוע הילולת רבי שמעון בר יוחאי בהר מירון (הוראת שעה), התשפ"ו–2026תקציר:אתר קבר הרשב"י שבהר מירון הוא אתר דתי יהודי המושך אליו המוני מבקרים מדי שנה. לפי המסורת קבורים באתר התנא רבי שמעון בר יוחאי ובנו רבי אלעזר. בל"ג בעומר חל לפי המסורת מועד פטירתו של הרשב"י ובמועד זה עורכים הילולה לפטירתו, אליה נוהגים להגיע מדי שנה מאות אלפי אנשים (להלן – ההילולה).במהלך הילולת ל"ג בעומר, ביום י"ח באייר התשפ"א (30 באפריל 2021), התרחש אסון כבד באתר שגבה את חייהם של ארבעים וחמישה גברים וילדים, והוביל לפציעתם של למעלה מ-150 בני אדם נוספים. ביום י' בתמוז התשפ"א (20 ביוני 2021) החליטה ממשלת ישראל להקים ועדת חקירה ממלכתית לחקר האירוע ולשם מניעת הישנותם של אירועים דומים (להלן – ועדת החקירה). בחודש נובמבר 2021 פרסמה ועדת החקירה דוח המלצות ביניים לצורך היערכות להילולה בשנת התשפ"ב. המלצות אלה אומצו במסגרת החלטת ממשלה מס' 828 מיום ט"ו בטבת התשפ"ב (19 בדצמבר 2021). בעקבות זאת פורסם להערות הציבור תזכיר חוק להסדרת אירוע הילולת הר מירון (הוראת שעה), התשפ"ב-2002 (פורסם ביום ז' באדר ב' התשפ"ב (10 במרץ 2022). בשעתו לא ניתן היה להשלים את הליך חקיקת החוק ובמקום זאת, הותקנו תקנות הבטיחות במקומות ציבוריים (הסדרת אירוע הילולת רבי שמעון בר יוחאי בהר מירון) (הוראת שעה), התשפ"ב-2022 (ק"ת התשפ"ב עמ' 2864) שתוקפן פקע עם תום ההילולה. בחודש אוקטובר 2022 פרסמה ועדת החקירה "המלצות ביניים לצורך היערכות להילולות הבאות" שבהן חזרה על המלצותיה מחודש נובמבר 2021, רובן ככולן, והרחיבה בעניינים נוספים לפי הניסיון שנצבר בעקבות ההילולה שנערכה בשנת התשפ"ב. גם המלצות ביניים אלו אומצו על ידי הממשלה בהחלטת ממשלה מספר 60 מיום כ"ט בטבת התשפ"ג (22 בינואר 2023), שבמסגרתה אושרו בין היתר, הקמת משרד ירושלים ומסורת ישראל ואימוץ המלצות הביניים של ועדת החקירה הממלכתית לחקר אסון הר מירון מחודש אוקטובר 2022. בחודש אפריל 2023 אושרה הוראת השעה להסדרת אירוע ההילולה בשנת התשפ"ג. בחודש מרץ 2024 הגישה ועדת החקירה הממלכתית לממשלה את דוח הוועדה הסופי על מסקנותיה והמלצותיה (להלן – דו"ח ועדת החקירה).בהילולה בשנת התשפ"ד (2024), בשל מצב החירום עקב הלחימה ותחת הכרזה של מצב מיוחד בעורף, התקיים אירוע ההילולה במתכונת מצומצמת תחת אחריות שר ירושלים ומסורת ישראל. לצורך זאת, בחודש מאי 2024 אושר ופורסם החוק להסדרת אירוע הילולת רבי שמעון בר יוחאי בהר מירון (הוראת שעה), התשפ"ד–2024 אשר הסדיר את ההילולה במתכונתה המצומצמת.בהמשך לפרסום מסקנות ועדת החקירה ולשם בחינת המלצותיה האופרטיביות, המוגדרות כהמלצות רוחב, הוקם צוות שרים עליו הוטל לגבש טיוטת הצעת החלטה לאישור הממשלה ביחס ליישום ההמלצות.בעקבות המלצות צוות השרים אושרה בממשלה החלטת ממשלה מספר 2514 ולפיה על שר ירושלים ומסורת ישראל מוטלת האחריות לאירוע הילולת ל"ג בעומר במירון בשנת התשפ"ה. בהמשך לכך ובמקביל למינויו של שר המשפטים כשר ירושלים ומסורת ישראל, החליטה הממשלה בהחלטה 3346 להטיל על שר התקשורת להיות השר האחראי על ההילולה.צוות השרים טרם סיים לגבש את טיוטת הצעת ההחלטה לאישור הממשלה ביחס ליישום המלצות ועדת החקירה, על כן לקראת אירוע הילולת ל"ג בעומר במירון בשנת התשפ"ו, נדרש להסדיר את ארגון וביצוע ההילולה בהוראת שעה.הצעת חוק זו נועדה, איפוא, לייצר את התשתית הנורמטיבית החקיקתית לצורך יישום ההחלטות הנזכרות, כמפורט להלן, כשברקע הדברים החלטת ממשלה מספר 60 האמורה, שבמסגרתה הוטל על שר ירושלים ומסורת ישראל האחריות לאירועי הילולת ל"ג בעומר במירון. הצעת החוק מבוססת, בין היתר, על דוחות ועדת החקירה ועל לקחים שהופקו בעקבות יישומן של הוראות השעה האמורות בשנים התשפ"ג, התשפ"ד והתשפ"ה תוך ראייה צופה פני עתיד להסדר חקיקתי קבוע שיחוקק. כמו כן, ההצעה מביאה לידי ביטוי המלצה מרכזית מבין ההמלצות שבדוח ועדת החקירה, שעניינה עקרון הניהול האחוד של האירוע וריכוז האחריות בידי גורם אחד - שר ירושלים ומסורת ישראל והממונה על ההילולה, מטעמו. עוד לוקחת בחשבון קיומה של הילולה במצבים ביטחוניים שונים- במצב שגרה וכן במצב של סיכון בטחוני בעצימות גבוהה ו/או הכרזה על מצב מיוחד בעורף, תוך מתן סמכויות מתאימות לגורמים הרלוונטיים כפי שיפורט להלן.  נודה על קבלת הערותיכם עד ליום י"ד בשבט, התשפ"ו 1/2/2026 בשעה 23:59.בכבוד רב,מירן בנימיןהיועצת המשפטית, משרד ירושלים ומסורת ישראללעיון בפרסום והעברת הערות  לצפיה בקובץ ria  לצפיה בקובץ תזכיר חוק להסדרת אירוע הילולת רבי שמעון בר יוחאי בהר מירון (הוראת שעה), התשפ"ו–2026            לשינויי העדפות הדיוור   להסרה מרשימת הדיוור             